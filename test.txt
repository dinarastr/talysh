Navko çı “Parni iz Baku” KVN komandə solo konserton əbin, bə konsertonədə çəmə
Milli Məclisiyən bə ləğ ənəyn, jəqo konserton qıləyədə “spiker Rəsul Quliyev” bə Milli
Məclisi muzakirə tojə Ğanuni edaştedə: Ğanuni nomən “Sobuni kom dastədə qəte lozime?”
bedə. Çəmə KVN-şikon ə “ğanuni” xəyli “muzakirə” bıkonən, bə ğərol ome nıznəşone ki,
sobuni kom dastədə qəte lozime....
...Hiç nıznəme sori ən dırozə rujonədə ım KVN bə çımı yod çıkono dəşe, boçi dəşe.
Qavarən bə hisob bə çımı yod dəşe ki, çumçiko az ve vaxti, məxsusən bə so enışyədə bə
KVN-i diyə karde-karde ıştə piyəmerdə rujon doydəm bə fot. Əmmo arada bə soyən
eşedəm, bə so eşeyədəən odəm kam mandedə səfe bıbu. Çoknə səfe nıbuxo? Az qəp
bıjənom, şımə quşdən.
Ə ruji Heydər Parki pensioneron çayxanadə şahmat hənək kardedəbim, i kərən vindıme
çımı tolışə hamsiyə, dastədə qıləy nomə, oməy nışte çımı tono. Xoş-beş-on beş, çiyo-çəyo
qəp jəmone, ə nomə noşe çımı vədə ki, “buna bir qol çək”, xəbə səme ki, ım çiçe? İjənən
bə tırki oqarde ki, “xalqımızın qeyrətli oğlu Mübariz Mənsimov İstanbulda həbs edilib,
onun azadlığını tələb edirik”. Xəyli damə nıbim, çiç bıvotom? Iştə anqıştə jəme bəştə
“şah”i sə, əy eportınime bə lövhə ki, az təslim, əştim çı nıştə vırəku, dəşem bə tolışə
hamsiyə kəş, əyən pekardıme. Əştimon, çımı dast çəy kəşədə, dəmandimon parki nəve.
İminci parsım ım be: Millətimizin layiqli oğlu voteyədə kom milləti nəzədə qətedəş?
Oqarde ki, Mubariz Tolışeyəni, Masalıje. Bı barədə xəyli qəp jəmone, xəyli anti-Mubariz
təbliğat bardıme, fakton nome bə miyon. Hamsiyəm bı fakton vədə lol bəbe. Xəyli əçəy
cəvobi çaş kardıme, cəvob noməy ki, noməy. Peş dırozə fasilə votıme:
- Mubariz tolışe, tolış ni, bomıro hiç təfutış ni, tolış bəbəy ıştə varidatədə bo tolışi
qıləy TV oəkəy, bə çəmə mətbuaton dastək əbi, tolışi zıvonədə beşə kitobon nəşri bəştə
qıy peyəqəti, nıkardışe, ə varidat boəyro mande? Əy sun bəkarden, peşo çı zındono
vbadon. Sıxanım bımədə ni, Xıdo bə Mubarizi əçəy vırə nuşo doşe, əv bə çəmə siprişi
“vətən xaini” iyən co qəpon voteyədə fik kardəninbe ki, çəmə sipriş hiç vaxt Azərbaycani
həvatəş ni, əv çə betərbiyə qəpon bədəli doəninbe, doşeyən. Isət əv ıştən vətən xainiye,
ıştənən ıştə vətəni neya, çı Turkiyə vətən xainiye. Bıdə bızno nohəxədə bə odəmi nom
noyədə odəm çiçon kəşedə.
Hamsiyə peş ım cumləən xəyli dama nıbe, i mıddət lol loli parkədə nəvəymon, peşo
hamsiyə ə siyahi de “əşi, bu siyahını Türkiyədə kimdire vecinə alan” sıxani pedırnişe. Iştə
dılo dəvordınyəyon bəştə zıvon vardıme:
- Bəle, ehənə Turkiyə əməni bəştə vecən səydənıbusə, ıştə yəxə ço dırnedəşon?...
Jıqo zınedəşon iqlə əve jıqo? Odəmeye ıştə yəxə bo Mubarizi dırnedə, bəvon voteyədə
ki, boçi Mubarizi mudafiə kardedəşon? Votedən: Çumçiko əv tolışe. Votedəş ki, bəs
Fəxrəddinən tolışe, əy ço mudafiə kardedəniş? Dəmandə dalay-dalay jəy. Bənəy merdi
bıvoton ki, tarsedəmon, odəm lol bəbe, əyən votedənin, ıştəni noydən dəmərəsi vırədə.
Odəm iqlə de jıqo “dəmərəson” səfe bedəni ki. Ənnə işkil heste, tı boy diyəkə. İ tonoən ım
Kral XIX Covid çı dınyo zəhleyi-zibəlış bardə, çə tonoən... çı bıznom çə tono çiçe? Bıvotməvot, çəmə tolışon bə votəy, bə nıvıştəy pemandedən ki? Tolış votıme bə çımı yod dəşe,
çəmə tolışə ruşnəfamonədə i dastə, əvon ıştən bəştə ruşnəfam votedəbin, bə hisob azən
bəvom ruşnəfam votedəm, ısət əvon ruşnə çoknə famedən, az zınedənim. Ha, ım
ruşnəfamon Kral XIX Covid tojə-tojə bə “taxt” nışteyədə qılə-qılə beşedəbin bə internet
TV, bəmə daston şışte omutedəbin. Xıdo çəvon mardəyon rəhmətkə, daston çoknə şıştedən
- əy omutmone, iqlə mandə otvəku çoknə istifodə karde lozime, əy omute, əyən bəmə
omutəşonbəy hiç dardımon nəbi. Ha, əy votedəbim, ım ruşnəfamon bəmə daston çoknə
şışte lozime, əy omutşone, əmmo nıvotşone ki, daston şışteyədə sobuni kom dastədə qəte
lozime, yəne ım ən vacibə məsələye, camaat zınənine daston şışteyədə sobuni kom
dastədə qəte lozime...
Məvuji tikəy çı mevzuku diyəro bem, ha, əy votedəmxo, çı ruşnəfamondə qıləy beşe
bə internet TV, votışe ki, ım Kral XIX Covid pandemiya ni, pandəməye. Imi məsəme şem
bə çort, ehanə çəmə ruşnəfam pandom noxəşiku qəp jəydəbusə - pandomi bə qripi çı
dəxlış heste? Pandom noxəşi navko bə, bə vaxti mapasili mualicə karde nəznin, mapasil
qətə kəs əpandəmi, çumçiko əçəy vo çı cəmdəko beşe nəzni, bə səbəbən ə odəm əpandəmi,
çəy luz dılətonədə vo əkəy, əpandəmi, peşoyən ətıpi, əvən əmardi. Kəxəlizi millət,
beşedəşon bə eli və, qəvoməy qəp jəydəşon, çı tırkon votəy “düz gəldi, gəlmədi” sıxni
vadoydəşon, fik kardedənişon ki, ım beməxə sıxanon şıməni sırəynə vəziyyətədə obəqəten?
Aybexo, milləti bəmə ço sırovnedəşon? Çəmə yolon çok votəşone: Sıxan çı ağıli ovəynəye,
əşşi.... Imon həmmə ıştə vırədə, əmmo bənəy merdi nıvotoneyəni sobuni kom dastədə
bıqətəmon... 
Rəşid toyk darşeyədə bə
di dəşe, bə vaxtədə ki,
daştədə, di kəvşənonədə
po qırdə bedəbe, roonsə əncəx
təsadufi odəmon, bexıvandə sıpəkıtıon bə çəş qınyedəbe. Rəşid se
sorbe diku beşəbe. Kədə əy de
həsrəti çəş kardə se qılə baləş, jenış
hestbe. Xususən boştə seminə əğıli:
əmon-zəmon bo iqlə zoə balə Rəşid
yamən pəşi qətəşbe.
İmi hejo sıftəku bıvotəmon:
Rəşidi dıqlə jenış hestbe; iminə
jeniku hırdənış nıbero şəbe dıminə
jenış səbe, çəykuən, şuk bə Xıdo,
dıqlə kinə, iqlə zoəş bə dınyo
oməbe. İminə jen dəçəy piyəjenə
nənə kanə kədə mandəbe, ıştən de
dıminə jeni, de hırdənon tojə
kardəbə dımərtəbəynə kədə jiydəbe.
İminə jen de derziəti bə dastqobe,
bevəc jiydənıbin, hətto bə Rəşidi
əğlonən dastqət bedəbe. Dıminə
jen isə ıştə səş ğal kardəbe de
hırdənon perosniye, de kaştemoni,
de mol-mələ oqəte.
Bəs bı jıqo qıləy reçinə xıyzoni
bə Rəşidi çı ozzo ariz bəbe ki,
bəştə xıyzoni de niyonkili oqardəbe?
Ruji niməyjoni oqarde nəzni? Ha,
məsələ bımədəbe ki, oşko ome
pidəşbe, əmmo ome zınedənıbe.
Ruziqori əçəy quzoronış bə qıləy
hol dənoəşbe, nəinki ıştə diədə,
hiç rəyonədəən oşko nəve
zınedənıbe. Əve rə-rə purğıbo
bedəbe, ıştə dıli hardəbe. Boçi?
Çunki kırt bıvotəmon, əv odəmonku
siyodimbe, jıqo bəştə ıştəni kə,
bəştə kiyə ome-oqarde pidəşbe, hiç
ki əy nıvindo. Bəs boçi oxo? Bəro
ki, diədə, rəyonədə bə dı-se kəsi
xopliçə kanə ğarzış hestbe, hələ
hırdə-mırdə ğarzon votedənim.
Bımiro! Çı penc sori, haft sori ğarz,
çə ğarzon faiz-sələm, Rəşidiş jıqo
ıştə jiədə eqətəşbe, jıqo bızın ıştə
amonsə dı sa kilo sığ novnedəbe.
Roy maşin oməy mande çəvon
darvozə vədə. Royku tobə darvozə
da metr məsofə hestbe. Hejo maşini
dılədə şoferi ro kirə doşe ki, roysə
mətəl nımando, əy vindəkəs nıbu.
Cəld evoəy çı maşino, rə dəşe çı
darvozəku bə dılə, qıləy rohətə
nəfəs səşe…
"Şukur bə Xıdo, mıni hiç ki
nıvindeşe". Əğılon hıtənıbin, qıləy
həjin zınəcəğın eəvoyn bə so. Isətən ıştə pı vindəcəğın jıqo şoy-şoy
kardışone, hiç məvot! Kinon Rəşidi
qıyədə bə şıkırə mandin, əy bə
pusə ğərğ kardışone, qədə zoə toyfə
isə de təcubi bəştə pı, bə Rəşidi
bədiyəbe. Korpə ım se sorədə ıştə
pə dim hiç vindəşnıbe. Rəşidi
nəhoyət kinon daston ıştə qıyku
co kardışe, qədə Zuli, ıştə zoə balə
qətışe, rost kardışe, eqətışe bəştə
dıli sə. Bəmə qətışe əv... Əğıli ım
dim, ə dim bə maçə ğərğ kardışe.
Jen nez oməy, dəy dast qətışe, əğıli
çəyku səşe, hol-əhvol xəbə səşe,
cəvob səşe:
- Şukur bə Xıdo, səlomətətiye.
- Nənə çoknəye?
- Çoke, hejo polisə, kədə
qardedə, əncəx bə so evoydəni.
Rəşidi həni co çiy xəbə
nıstənəşe. Şe, dəşe bə qədə kə. Jeni
ruşnə pekarde piyəşe, Rəşidi
nahaştışe:
- Lozim ni, dasti poli (epo)
ruşnə iyo dətovedə...
Jeni həni hiç çi nıvotışe. Məsələ
kon vırədə be faməşe: merd bə kə
niyonkile omə, pidənişe əçəy omeku
ki isə xəbə bıqəti. Beşe, rəyrə iskani
tatə çay vardışe, sufrə okardışe...
Əncəx Rəşidi bə kə ome
vindəkəs bəbe; hamsiyədə Mənsuri
jen Qulxanım Rəşidi vardə taxsi
roysə mandeədə əçəy bekardə
sədoku faməşbe ki, ki isə bə di
omə, rəyrə oməbe bə pencə və,
pencə pardə i tonə doəşbe, çı Rəşidi
bə so dəşe vindəşbe və əvən dərhol
ım xəbə bəştə şuyə rosniyəşbe:
- Mənsur, Mənsur, hələ boy
bəştə boə, bə Kozimi zanq bıkə,
Rəşid omə bə kə.
Mənsuri qədə bığə sırə kardışe,
rə dastış barde bəştə cifə telefon,
numrə qırdə kardışe :
- Alo, Kozim, kədəş? Bətı qıləy
şoyə xəbə bıdəm. Rəşid omə, haydi
bişi çəy səy səpe bıqət. Maştə ğasbu
beşe, şe.
Mənsur bəştə boə ım xəbə
doeku xususi qıləy ləzzət səşe, ıştə
dim qətışe bə Qulxanimi, sıre-sıre
votışe:
- Jenə, pidəme bə Zərbəliyən,
bə ğoçiyən zanq bıkəm. Rəşidi
həmməysə ve bəy şodoəşe oxo.
Ğasbu qıləy qəvşini səme...
- Bıkəni, çiç qin bakaş ki? Daponzə mənot bəştı cif əlovə bo,
cıftə bəğande?!
Mənsuri sənibəçəton bekardışe
ıştə cifə telefon...
*
Kozim de Rəşidi miyonə
məktəbədə i sinfədə handəşonbe.
Kəəşon bə iyəndı nez beyku da
sor deyəndı bə məktəb i şəbin, i
oqardəbin. Məktəbi bəsə jəy bəçəton
Kozim dumu şoferəti, Rəşid dumu
muəlliməti şəbe. Rəşid bə
muəlliməti, jıqo vote bəbe de zori,
bedıl şəbe. Qıləy texnikum de zilibili oroxnişe, şe təhsil şebədə bo
əməqə muəlliməti kardero qıləy
əmr səşe. Se sor-penc sor be proqram, be dəftər bə sinif dəşe-beşe.
Direktori namədimətiku istifodə
kardışe, qah bo ticorət karde şe,
qah vəyonədə bo sərxeyəti karde.
Oxoyədə bə har dıqlə tu kardışe,
bino kardışe şəhərədə bo latareyə
havate, bo futbolə hənəkon variant
qırdə karde, bı koədə kassiri vəzifə
bardışe. Ha, bı sahədə dastış vardışe,
çı bicəti məktəbi çok zıneyro kulli
miğdorədə dərəmud kardışe. De
sa hiylə-kələki variant doəkəsonku
çand sa həzo mənot pul bə cif qırdə
kardışe, oxoyədə ğeyb be, arəku
beşe. Peşo bə vətən oqardeədə bəy
xəyli miğdorədə pul lozim be ki,
variantədə bardə kəson qəvi bıqəti.
Bə ki qəv okardışe, bə dast pul
varde nızınəşe. oxoyədə oməy ıştə
həm hamsiyə, həm kanə sinfi həmro
çı Kozimi tono. Bə lələ con, bə
dədə qur çand kərə ğəssəm hardə
bəçəton çı Kozimiku da həzo, çı
rəyoni bərk şə zoə Zərbəliku isə sa
həzo pul bə faiz peqətışe. Həni co
hırd-mırdə ğarzonku qəp jəydənim.
Rəşidi bə pulon sə çı qulon
qordınişe, hiç ki nızınəşe, ısətən
zınedənin. Qin be ijən şe bə ğorbət,
bə Rusiyə. Kozimi doə pul nisbətən
kamə pulbe, əmmo Zərbəli boştə
sa həzo puli bə dast vardeyro bə
kon ro dast ğandəşbe, de kon
mısibəti ğəzənc kardəşbe, Xıdo
zınedə. Deynəni ğarz doə kəs: həm
Kozim, həm Zərbəli dastədə lampə
ruji ruşnə vaxti bo Rəşidi nəvedəbin.
Kozim bə Rəşidi etibo kardero ve
sutedəbe, çumçiko ə pul deştə
zəhmətkəşəti, nıhıtəti dərəmud
kardəşbe... Rəşid nimə toykiyə kədə
nıştəbe deştə jeni, zono səpeyən
qədə Zuli. Quzoroniku, əğılonku,
di odəmonku, mardə kəsonku,
mandə kəsonku, həmən əy xəbə sə
kəsonku xəbə-xubə səydəbe…
Bı vaxt kəybə qədə-qədə kuyə
be, Rəşid pelarzəy, jen norohət be.
Daşdədə sədo oməy:
- Rəşid, Rəşid, azim, Kozim,
boy kəybə okə.
Rəşidi qədəli sıvıkə nəfəs səşe,
de çəşi işorə kardışe, jen şe bo
kəybə okarde. Kozim pedate bə
pe, Rəşid əşte de dıqlə dasti dast
qətışe de Kozimi, mandin bə sohbət:
- Xəş oməş Rəşid, koncoş, bə
çəş çiydəniş?
- Səğbu, Kozim, hiç məvot. Bo
ğıçi nuniro eqınyəmon bə kəvşənon.
İ həftə İronədəm. i həftə Urisiyətədə,
rohətə rujim ni. Hələ bınışt.
Kozim nışte:
- Rəşid, boy demı hənək məkə.
Iştı konco nəve, konco hıte, de ki
kef karde bomı marağin ni. Bəşt
se sor banav bətı doə da həzo puli
biyə, bıdə bəmı. Bə se manqı səbe
çımıku, ısə se sore. Bəmı rəsə
faizən bımando bəştı cif, Çımı puli
bıdə, bəştım bışum bəştə kə, şımə
xıyzoniyən norohət məkəm.
Rəşidi ıştə səş enomnişe bə ji,
xəyli dama nıbe. Çiç bıvoto?
Çandibəçəndon sə rost kardışe:
- Kozim, ıştı vədə dimım siyo,
qıyım nozıke. Zınedəm qınokarim,
bəmı çiç bıvotoş, vırəş heste. Az
bo havate sə molon bə xırıd doy
nıznəme. Həm kə kardeədə mandə
ğarzon, həm xıyzoni hardı-həşi
xarc, həmən çımı felbozə şərikon
çımı cifədə bə pulon ğarət
kardışone. Hələ co pulonım bə
nəbəy, ısə az turmədəbim. Çiç niyo
bıkəm, Urusiyətədə bə jenimən
bebəfo beşe, çımı bə-nıbəy peqətışe,
vite, reketon, vorzakonon dastədə
ıştə conım dezzu beroxnime,
oməym bə di. Rəşid həni dama
nıbe, sə qətışe bə ji. Bə Kozimi
jıqo oməy ki, Rəşid bəmedə. Kozimi nızınəşe çiç bıvoto? Əslədə
namə dıl bə Kozim bəsə dəşedəbe,
famedəbe ısətən namədıləti bıko,
bəpe ıştə bə ğarz doə pulonku dast
bıkəşi. Əve əşte bə səpo, de rıki
ıştə sədo rost kardışe:
- Yəqonəli, Rəşid, həni azən
tukardəm bə çəmə arədə bə
dustiətiyən, bə hamsiyətiyən! Həni
çımıku qırəy məkəyş, azən ıştə
zınəy detı bəkam.
Rəşid çı sıxanon məno çok bəsə
dəşedəbe. Kozimi ğəyn, jeni bıvə
çı rəyoni polisə idorə mudiri
muavinbe. Əçəy dastədə Rəşidi bə
dılə dənoy çətinə ko nıbe...
Hejo bı vaxtədə bə jintonə
mərtəbə kəybə qıləy tappə-turup
dəşe; jıqo bızın kionsə ə osınə
kəybə çı bınədə pevate pidəşonbe.
Rəşid de həyoconi ıştə vırədə vaşte.
Kozim hələ səpoysəbe, əvən çı
hay-kuyku çi bəsə dəşedənıbe, hışk
bəbe ıştə vırədə. Rəşidi jen iyən
hano pebə hırdənon dılə kəo de
həyəconi beşin bə pol. Bı mıddətədə
kəybə befasilə sındıniyə bedəbe.
Rəşid səpoysə mardəbe, bə jeni
votışe:
- Kinə, bəy mandəş, bışi kəybə
okəəni.
*
Jen pəlu edoşe bə sə, şe tarsetarse bo kəybə okarde. Kəybə
okardəcəğın dərhol maskəynə se
kəs şodoşe ıştəni bə dılə, "Kıve
Rəşid?" de ziqqəvulə xəbə səşone.
Jeni de tarsovə sədo "pentono"
votışe. Dumu ın se maskəynə odəmi
qıləy bazburutinə kəçələ odəmən
hestebe, çəşonədəş cın voydəbe.
Im odəmi bə se kəsi tov doşe:
- Pedatən bə pe, ə əclafi
pəydokən!-votışe, ıştənən dumu
əvon pedate bə dıminə mərtəbə.
Maskəynə odəmon rə pedatin bəpe,
bazburitinə odəm bə pe pedate-pedate ziqqə jəydəbin: 
- Kıve, kıve ə nomerd, ə əclaf?
Konco niyon bə?
Bə dıminə mərtəbə rəsə vaxti
Rəşid çı maskəynə odəmon tərəfo
əhotə bəbe, kəşonış mur doə bəbe.
Rəşid səpo mardəbe, əncəx ıştənış
qırd karde, bə bazburutə merdi ım
sıxanon vote zınəşe:
- Haci Zərbəli, şəvon xəy bıbu!
Çəmə kə xəş...
Haci Zərbəli bə Rəşidi ıştə
sıxani sə kardero imkon nıdoşe, i
silli dəkırnişe bəçəy sifəti:
- Sıpəzoə, tı mını bəştə jıqo
pepuştə? Zə, bıjənən ım həşorəti!
Se maskəynə odəm vəş oməyn
bəsə Rəşidi, bıjən, məjən. Poli
miyonədə çı Rəşidi ləş dıroz
kardışone. De dasti, de lınqi səqınin
bəsə Rəşidi. Rəşidi qədə hırdənon,
əçəy jeni zikkəvulə rost be bə ərş.
Haci Zərbəli bə çəvon səən zikkəş
jəy :
- Bıbırən ıştə sədo!
Jen ıştənış şodoşe bəçəy
lınqonsə :
- Haci, çımı merdi bə çımı balalion bıbaxş !
Haci Zərbəli bo mande işorə
doşe, bə Rəşidi de ğeyzi ovardışe:
- Kıve çımı sa həzo pul? Bıdə
çımı puli, sıpəzoə! Bə i sor muddəti
səbe, ısə se sore mıni qordinedəş,
ald kardedəş. Ə pulon mıro həvoy
oməbe? Cəvob bıdə, bişərəf!
Sığ dama be, Rəşid dama nıbe.
Haci Zərbəli nez oməy, çı Rəşidi
qəvisə i silli dəkırnişe:
- Cəvob bıdə, nomerd, bə merdon nomi ləkə!
Bı vaxt çı Haci Zərbəli çəş bə
Kozimi peqınyəy:
- Kozim, tı iyo çiç kardedəş?
Ha, bəsə dəşim, ım sıpəzoə bətınən
şodoəşe. Çanə?
- Da həzo.
- Iştı ko hostone, bə vəyə şeye.
Diyə bıkə, Kozim, az tıni çok
zınedəm. De əclofi şərtım hestebe;
puli doy nızıno çəy kə bə hərroc
bənom. Im dımərtəbə kə ısə çımı
ehdədəy. Im kə havate asbardedəm
bətı. Iştə da həzo peqətiş, əmandənə
puli bırosniş bəmı. Məsəy?
- Məsəme, Haci, məsəme.
Haci Zərbəli ıştə dim dubarə
qətışe bə Rəşidi:
- İ həftə bətı vaxt doydəm, ım
kədə çiçı heste, bə i həftə dəparçın,
bıbəyş bəştə pə kanə xərobə! Az
ıvrəy bə torq noydəm ğanuni,
məsəy?
Rəşid di lıvəy, Haci i silliyən
ekkuyəşe çəy dimisə:
- Zə, məsəy, ya nıməsəy?
Rəşid divanisə holyət kardəşbe,
çı silli bəçəton ıştə çəşon okardışe:
- Məsedəm, Haci, məsedəm.
Haci Zərbəli əşte səpo, deştə
maskəynə həmron kə tərq
kardışone. Kozimən de sukuti evoəy
bə ji, soyku beşe. Dumutono
hırdənon, kəy jeni nolə-şivən sədo
bəçəy quş omedəbe...
2003-minnə 15-16 oktyabr iğtişaşon
bəpeştə xəyli odəm qətəşonbe, çəvonədə
qıləyən çı Umid partiya sədr İqbal
Ağazadəbe, jəqoən ve dənıvarde İqbal
Ağazadə beşe bə TV, dəmande budu İsa
Qəmbəri, budu muxalifəti qəp jəy, bə vaxton
az çı AXCP Sumqayıt şebə sədri koməkəkə,
həmən çı Sumqayıt Məclisi katibbim, mılxəs,
AXCP Sumqayıt şebədə muzakiron oməyn
İqbal Ağazadə xainətisə, həmməkəs dəmande
budu İqbali qəp jəy, əçəy çoknə xain be
“subut” karde. Oxminnə sıxan çı sədri
bıbuyən, nav sədri az qəp əjənim, ve vaxtən
Ğərol çımı doə tezison səpe əbi. Sıxan rəsəy
bəmı, de arami əştim, votıme:
- Duston, i dəğiğə bəştə çaşə və biyən
ki, İqbal Ağazadə mandə çı ovəynə şişə bı
tərəfədə, çəy xanım mandə çı ovəynə şişə
bə tərəfədə, İqbal ıştə xanımi vindedə, xanım
əy vindedəni. Və bə İqbali votedən ki, ya
ım sıxanon TV-ədə bəvoteş, yaanki ıştı çaşə
vədə deştı həmro nomerdə hərəkəton
bəkarden. Bəştə çaşə və vardone? Isət fik
bıkən ki, ə xonəxo İqbal Ağazadə ni,
şımənişon, ısət ğərol bıdən.
Xəyli sukutəti eqınyi, mılxəs, AXCP
Sumqayıt şebə İqbali xain be həxədə ğərol
nıdoşe...
KAHİN BOLİ
Az Kahin boli iminnə kərə 19 fevral
2014-minnə sorədə, əv de Əlikram
Hummətzodə budu mı bə Brusseli aeroport
omyədə vindəmbe. Peşo əmə bə ivrə çı Brusselo bə Haaqa, bə TMH ofis şemon. 3 ruj
sərəsər de Kahin boli bə ivrə bemon, peşo
az de Əlikram Hummətzodə Kahin boli çı
Amsterdami aeroporto bə Minsk dəro
kardımone. Peşo aradə-bərədə de skaypi qəp
əjənimon, dıminnə kərə Kahin boli Qədə
Kulətonədə, çəmə Məzahir Sof boli bə di
Bala Kuləton votedə, çı Kahin boli moə
huznə vırədə vindıme. Çəmə seminnə vindemon...
...Kahin boli 25 mayadə Minskədə şe bə
Xıdo rəhmət. Əçəy bə rəhmət şe xəbə bəmə
bənəy qullə qınyi, Kahin bo tolışə milləti
dılisıxt ko kardə bolibe, duze, çəmə arada
tolışə mətbuati de kom əlifbo dərc be həxədə
tasıbon əbin, əmmo ım tasıbon veyən bə
nığıli nəşin, çumçiko bomırə çiki kom
əlifboədə nıvışte təfutış ni, pidə kirili əlifboədə
bınıvışt, pidə latıni, az, ki de kom əlifbo
nıvıştedə, əşəy nıvıştəy rujnomədə də əlifboən
doydəm. Yəne əlifbo bomıro prioritet ni,
pidə de heroqlifi bınıvışt, pidə de ərəbi
əlifbo. Bə hisob çəmə arada hejo çokə
munasibət bə, əv çənnəən əlifbo məsələdə
israrinbesə, bə çımı “əsos əve bə tolışi
bımıvışton, əlifbo əsos ni” arqumenti və arqument nənəy.
...Çəmə seminnə vindemon Qədə Kulətoni
ğəvıstonədə be, xəyli odəm oməbe de Kahini
bə oxminnə vindemon. Qıləy yolə izdihom
əy bə oxminnə mənzil dəro kardışe. Xıdo
tıni rəhmətkə yolə merd, rə əməni tərq karde,
həyf çə potensiali ki, deştə barde. İ kərəən
Xıdo bo tolışə xəlği co Kahini keynə
bəvğande, bəvğande-nibəvğande, sıvoy Xıdo
hiç ki zınedəni. Yətimə millət şe-şe tikəyən
yətim mandedə...
FƏXRƏDDİN ƏBOSZODƏ
Xıdo çı Fəxrəddin muəllimi zindoni bə
okə, əçəy zindoni jimon bə qonə vaxton
eqınyi, de koronavirusi anqıl respublika hiç
zindonədə de məhbuson vindemon karde
icozə ni, bə hisobən çı Fəxrəddin muəllimi
nezə avlodon deəy vindemon karde zınedənin,
bə hisob əmənən çı Fəxrəddin muəllimi
zindonədə çoknə be, əçəy xəşi vəziyyəti
kom səviyyədə be barədə məlumat doy
zınedənimon. Çı Fəxrəddin muəllimi ittihamon qonyəti bəmə imkan doydəni ki, əmə
boəyro vəkil bıqətəmon, hiççi nıbu vəkil
boəmə səhihə məlumat əvəy. Yəne umumi
vəziyyət jıqoye. Əçəy durumi həxədə iqlə
əy vote bəznem ki, dəvardə manqədə deştə
bıyə de telefoni qəp jəşe, har çi çok be
votəşe. Yəne əmənən əçəy durumiku
norohətimon, əmmo çəmə dasto hiççi
omedəni, dastmon bə hiç vırə rəsedəni. Şoyə
xəbə əve ki, beynəlxəlğə Amnesti İnternational
təşkilat çı Fəxrəddin muəllimi siyasi məhbus
be elan iyən çəmə hukumətiku əçəy dərhol
vadoy tələb kardışe. Ha, bı dəm bə hukuməti
kar İqbal Ağazadə oməy. Ə İqbal Ağazadə
ki, 2003-ədə az ıştəni çəy vırədə noəmbe və
əy mudafiə kardəmbe. Isət həmin İqbal bə
zindon eqınyə Fəxrəddin muəllimi mudafiə
karde-nıkarde bəmə aspardedə. Yəne ımon
çənnə demokrat bıbun, çənnə insonə həxonku
qəp bıjənon – bovə məkən, ko ki rəsedə bə
tolışon, çəvon faşistə xislət pırt kardedə,
beşedə bə miyon. Faşist İqbal Ağazadə sıxano
jıqo beşedə ki, hiç huquqi şəxs, təşkilat bəpe
Fəxrəddin muəllimi mudafiə nıkə, əy mudafiə
kardəkəsonən çı devlətçiəti dışmenin. Isət
bı kırdə boli çoknə sərosnəmon ki, Amnesti
İnternational beynəlxəlğə təşkilate, əvon
bəştı faşistə təfəkkuri, bəştı faşistə sıxani
“vızən” ədənin? Yaanki bəçəy bemazqə sə
çoknə dənəmon ki, Fəxrəddin muəllimi
mudafiə kardə zoon de jıqonə avanturistə
sıxanon torsınye ni bəbe? İ kəs bəy bırosno
ki, bışu deştə “partiya” koon ğal bıbu, çı
Fəxrəddin muəllimi ko bəy mandə ni, əçəy
votə beməxə qəponən boəməro etalon nin...
...Bo omə numrəro çı Fəxrəddin muəllimi
həxədə tikəy hır-hıvujə məlumat qırdə karde
cəhd bəkardem, Xıdo kərime.
DOXTUR RƏŞİD
Space TV kanalədə Kamran Həsənov bə
doxtur Rəşidi votyədə ki, ıştı psixi problem
heste, votıme ım doxtur Rəşid ar bəkarde,
bəşe bənışte ıştə kədə, deştə orığ-torığon
hənək bəkarde, məvotbən az səhvə fikədə
bəm, ım doxtur hejo bə məydon de axmaxa
qəpon “pırtıyedə”, i kərə votışe ki, “ğədimə şeyon”ədə nıvıştəşone ki, tolışon tırkin, əy
xəyli bə ləğ noşone, ısətən votedə ki, tolışon
iyən co xəlğon ləğv bəninin, iqlə tırkon
mandəninin, ıştənən ən vocibə vəzifonədəən
tırkon ko kardəninin. Sıvoy tolışon hiç xəlğ
bə doxtur Rəşidi cəvob nıdoşe, jıqo
peqəteyədə Azərbaycani həmmə xəlğon jıqo
işkilon nıvindeku omedən, iqlə tolışon ıştə
etirozi rost kardedən. Isət az ha fik kardedəm
ki, doxtur Rəşid əməni çoknə ləğv bəkarde?
Yəne ijənən tolışon bə Qazaxıstan bəromen?
Ya əməni de qullə bəkışten? Çiç bıvotom
valla, odəm aradə bə çort şedə ki, dınyo
boçi jıqo beməxə insonon perosnedə, bəvon
tov vardedə? Marağin zınedəşon çiçe? Isət
qıləy tolış beşəbəy votəşbəy ki, qaqauzon
Moldaviyada de separatçiəti ğalin, çəmə
pantırkon əy “tırki dınyo” dışmen elan əkəyn,
boəyro hiççi oənəqətin, çəmə polis-prokurorə
orqanonən çə tolışi həxədə qıləy yolə ko
oəkəyn, əmmo doxtur Rəşid oj-oji votedə
ki, tolışon iyən tırk nıbə co xəlğon ğır karde
lozime, bəy votəkəs ni ki, ay doxtur Rəşid,
ım çı axmaxə qəpe? Im çı faşistə ideoloqiyaye
tı bə camaati ara vadoydəş? Votəkəs ni, ni
bəbeyən, çaş məkən.
TOLIŞİ FOND
Əresədə Tolışi Fond soxtə bə, bı nezonədə
həminə fond bə beimkanə tolışon dast qətışe,
çımı zınəy dessə 10 xonəxo də fondi yardımi
ıştə çətinə quzarani tikəy sıvık kardışe. Çə
fondi həxədə qeş-qeşi məlumat doy
zınedənim, çumçiko çımı ıştəni məlumatım
ənnəye ki, nıvıştəme. İqlə əy vote bəznem
ki, oxminnə 9 manqədə fond bə çəmə rujnomə
3 kərə 100 mənot koməkəti kardəşe, yəğen
ki, çə fondi maliyyə jəqoən ve ni, ehanə ve
bəbəy ha se manqədə ne, ha manqədə bə
rujnomə dast əqətin, har çoknə bıbu çəmə
ğarzbe çə fondi həxədə kırtə məlumat doy
ki, çəmə Əresi tolışon bə fondi dastək bıbun,
dastək bıbun ki, ə fondən bə kitobon, bə jurnalon, bə rujnomon çapi, bə kino kəşe və s.
dastək bıbun.
Peş Sıxan: Tolışon hejo həxə roədə bən,
Xıdo rəhmətkə Əli Nasiri, təqribən jıqo
nıvıştəşbe:
“Ki de həxə ro bəşe, Xıdo bəy həxə vo
bəje”
Əsos əve Xıdo əməni çı həxə royku
dənıqıjno...Ruslan Almoszodə
Niderland
Çəmə ve ğədimə adəton
hestin ki, ısət ə adəton
qədə-qədə çəmə jimono
beşedən. Çəmə ğədimə adəton
bomıro ve marağin əbin, bə hisob
çə adəton həxədə boşməro tikəy
qəp jəy pidəme.
Əslədə azən ısət boşməro qəp
jə ım adəti həxədə məsəme, bəçımı
yode, az əğıl beədə çəmə di
piyəmerdon iyən piyəjenon ğədimə
adətomku qəp əjənin, çəvon kardə
qəpon bəmınən, bə co hırdənonən
marağin əbi. Çəmə di siprişon qəp
jə ğədimə adətonədə kali qılon
çımı yodədə mandə, çımı yodədə
mandə adətonədə qıləyən “mısə
ğəzənon kuye” adəte.
Ğədimə vaxtonədə Ovşum Həşi
və qəteyədə çəmə di camaat ıştə
kə mısə ğabon peyəqətin, beyəşin
bə so, həminə ğabon de sıği, de
osıni əkuyn. Bəmı ve marağin əvoy
ki, boçi insonon Ovşum Həşi və
qəteyədə mısə ğəzənon kuydən?
Bı barədə az hejo bə siprişon parson
ədəym və çəvon cəvobonku jıqo
bə sə dəəşim ki, Ovşum çı Həşi və
qəteyədə mıson kuy məna əve ki,
Ovşum zəminədə bə sədonku ıştə
vırə dəqiş kardedə, ıştə hərəkəti
dəvom kardedə. Bə vaxti çı adəti
mənonədə qıləyən ımbe ki, insonon
de mısə ğəzənon kuye bə Həşi
dastək doydən, əvon əminbin ki,
insonon çı haykuyku Ovşım bətarse və Həşi və vabado. Əslədə ımən
çı mısə ğəzənon kuye həxədə bə
çand qılə versiyonədə qıləye. Ko
bımədəye ki, ğədimə vaxdonədə
həm Misirədə, həmən İronədə ım
adəton bən, çı adəti həxədə sığə
lövhönədən şikilon hestin.
Isətnə zəmonədə elm ve bə nav
şə, çı adəton həmmə cəvobon hestin. Hələ ğədimə vaxtonədə Misiri,
İroni iyən Çini astronomon Həşi
qəte vaxti zınedəbin, çə vaxti
fironon, şahon çı Həşi və qəteku
boştə şəxsi mənafe istifodə əkəyn,
camaati demi ətorsinin. Əmmo ısət
Həşi və qəte bə hiç kəsi çoçin
omedəni, çumçiko camaat xəyli
bə nav ım təbiət hadisəku xəbədo
bedən, əçəy dəqiq vaxti zınedən.
“Mısə ğəzənon kuye” adət çəmə
diədə dessə vistminci əsri oxoy
mandə, de elm-texnika inkişafi
səbinə ısət ım adətən qıdə-qıdə
yodo beşedə. Dı sor bə nav boəmə yolə yas
oməbe, çəmə yolə hovə çı dınyoku
kuçış karde..Hovəzoə Kahini bəştə
moə yas oməy, əçəy bə vətən ome
bo əçəy jimoni tarsən bıbu, əv
oməy. Əmə çı dardi dılədə be-be
çı Kahini fikiyən kardəbimon.
Oxonnə rujondə az çı Kahiniku
xəbə səme:
- Kahin, tı keynə bə Belarusiya
dəro bəqıneş?
Kahin bəmı votışe:
- Day, maşta az bə Ostoro, bə rəhmətşə Novruzəli Məmmədovu
ziyarət bəşım.
Votıme:
- Hovəzoə, cınqıri bəştə bəboləti bo, bə heç kəsi bovə məkə, ısətnə
Xıdo nıkə, tıni bəqəten, dardi səpe dard bome.
Kahini jıqo cəvob doşe:
- Day, az çı Novruzəliku ziyodə xonəxo nim. Ə yolə insoni, ə
şəhidbə yolə alimi ziyarət nıkom, bəvədə az Kahin nim..
Cəmi dı sor davarde, çı milləti dardon Kahini şəhid kardışe.
Xıdo şıməni rəhmətkı çəmə şəhidon.